(ondorio)=
## Ondorioak

Banatze-potentziala Nanotermodinamikara sarbidea eman digun zubiak zutik irauteko baitezpadakoa duen euskarri sendoa da. Izan ere, berorrek ahalbidetu du multzo estatistiko nanokanonikoaren eraikuntza, baita multzo horren banatzearekin lotutako askatasun-gradu berezia finkatzea ere. Ildo horretatik, {numref}`{number}. atalean <hillsec>` Hillen formalismoan murgildu, eta Termodinamikaren ekuazioak itxuraldatu behar izan ditugu. Horrekin batera, gure pentsamoldea sistema txikietara egokitzeaz bat, adibideen bidez tamaina finituko efektu arrotz eta bitxiei gerturatu gatzaizkie.

Hasteko, {numref}`{number}. kapituluan <tpn>` tamainarekiko izaera ez-lineala duten koefiziente diferentzialak aurkeztutakoan, helize-haril trantsizio-ereduan behatutako emaitzek __magnitude intentsiboen tinkotasuna hautsi__ egin dute. Gainera, jokaera makroskopikoarekiko aldentzea zuzenean ekarpen txiki ez-homogeneoen indarraren baitan dagoela ohartu gara.

Ondorengo {numref}`{number}. atala <fase>` ildo nagusitik at egon bada ere, Hillen teoriaren alderdi garrantzitsu bat bereganatze aldera iradokitzailea gertatu da. Izan ere, sistema txikietako fase-trantsizioei erreparatzerakoan, ezinbestekoa izan zaigu __azterketa multzoaren osotasunetik abiatzea__. Berebat, multzoaren eta azpisistemen arteko bereizketa azaleratu da, magnitude integralak eta diferentzialak direla medio.

Bestalde, bidean aurrera egin ahala, gas idealaren __funtzio termodinamikoek kasuan kasuko askatasun-graduen araberako aldakuntzak__ jasan dituzte. Horren harira, sistema txikien entropiaren maximizazioa bermatzeko multzo nanokanonikoa premiazkoa dela ikusi dugu {numref}`{number}. gaian <tpmu>`. Era berean, agerian geratu da ezen ekarpen gehigarri horiek, besteak beste, partikula-kopuruaren fluktuazioei edota biraketari leporatu dakizkiekeela.

Azterketarekin jarraituz, Nanotermodinamikaren erabilgarritasuna __sistema hidrostatikoez haratago__ doala egiaztatu dugu  {numref}`{number}. zatian <elek_mag>`. Hori gutxi balitz, dimentsio bakarreko Isingen ereduarekin lortutako emaitzek aurreko paragrafoan aipaturikoa berretsi dute, sistema txikietarako multzo nanokanonikoa berebizikoa dela azpimarratuz. Berebat, Hillen teoriari esker, ekarpen elektrikoari loturiko tamaina finituko efektuak agerrarazi eta ezaugarritu ditugu. 

Analisia osatzeko,  {numref}`{number}. kapituluan <osagarri>`, sistemaren __gainazala eta kurbadura__  izan ditugu aztergaitzat, ororen gainetik. Hala, multzo estatistiko erabat irekian jardunez, beroriek $N$ aldagaiaren inguruko fluktuazioekin duten lotura finkatu  dugu; orobat, haien eraginpeko tamaina finituko ekarpenek entropiaren igoera dakartela konturatu gara. Termodinamika Klasikoak ez ditu efektu horiek begiesten.


Amaitzeko, nahiz eta {numref}`{number}. ataleko <app>` adsortzioaren eredua aski xumea den, bertako garapenak eta ondorioak Sistema Txikien Termodinamikaren moldakortasunaren adierazle garbiak izan dira. Hain zuzen, gainazal-efektuek sistemaren tamainaren arabera aurkeztutako bilakaera azaltzeko gai izan gara. Aipatu beharrekoa da {cite}`ads_t` artikuluan sistema txikien adsortzioaren eredu landuagoa eta zabalagoa lantzen dela, eta simulazio molekular mardulen bidezko emaitzak aurkezten direla. Beroriek Hillen teoriaren egokitasunaren ebidentzia sendotzat har daitezke. Halaber, etorkizunera begira, Nanotermodinamikan oinarritutako aplikazio garatuagoei bide eman liezaiekete.



Laburbilduz, lan honetan barrena egindako ibilaldia aberasgarria izan zaigu oso. Izan ere, atalez atal uztartutako kontzeptuek eta arrazoibideek, Termodinamikaren irizpideak kolokan jartzeaz bat, gure aurretiko ikuspegia zabaltzeko tresneriaz hornitu gaituzte. Gainera, aurreko paragrafoetan bildutako eragile guztiak $\mathscr{E}$ potentzialaren agindupean egon da. Hori horrela izanik, hona hemen abian dugun eztabaidari itxiera aproposa emango dion ondorio irmoa: banatze-potentziala Nanotermodinamikaren bizkarrezurra da.
