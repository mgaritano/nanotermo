(osagarri)=
## Adibide osagarriak

(mupt_sphagg)=
### Agregatu esferikoa

Jarraian aurkeztuko dugun analisiak {numref}`{number} azpiataleko <mupt_linagg>` adibidearen tankera du. Oraingoan, aitzitik, unitate-osatzaileen biraketa barik, gainazal- eta kurbadura-efektuen eraginari erreparatuko diogu. Horiek horrela, aztergai izango dugun sistema $N$ monomeroz osaturiko agregatu esferiko konprimaezina da; hartara, askatasun-gradu mekanikoa ez dugu aintzat hartuko; beraz, azterketa $(T,N)$ ingurune-aldagaien bidez jarriko dugu abian. Orobat, unitateei $j(T)$ partizio-funtzio intrintsekoa esleituko diegu. Horrez gain, $a(T)N^{2/3}$ gainazaleko energia askearen ekarpena kontuan izango dugu $(a>0)$. Aipatzekoa da $a(T)$ magnitudea $\gamma$ gainazal-tentsioarekiko proportzionala dela. Berebat, formulazioa osatze aldera, gainazal esferikoaren kurbaduraren ondoriozko gainazal-tentsioaren aldakuntza ere hartuko dugu aintzat. Hark $b(T)N^{1/3}$ ekarpena gaineratuko du $(b>0)$. Hillen liburuan {cite}`hill` zenbaitetan ageri da adibide hau. Bada, esan beharrekoa da horietan guztietan kurbaduraren eragina baztertu egiten dela. Guk, azterketa honetan, gainontzeko ekarpenekiko zuzenketa txikitzat joko dugu, $b \rightarrow 0^{+}$ hartuz. Hori onartzeak nabarmenki arinduko du $\Upsilon (T,\mu)$ partizio-funtzioa kalkulatzeko bidea.

Lehenbizi, $Q(T,N)$ partizio-funtzio kanonikoa eraikiko dugu, hurbilketarik gabe.

$$
Q(T,N) = j(T)^N\;\exp\left[{\frac{-a(T)N^{2/3}}{k_{\mathrm{B}}T}}\right]\exp\left[{\frac{-b(T)N^{1/3}}{k_{\mathrm{B}}T}}\right]
$$ (qagg_sph)

Bertatik, $Q=e^{-\widehat{\mu}N/k_{\mathrm{B}}T}$ erlazioa gogora ekarriz, potentzial kimiko diferentziala eta integrala eskuratuko ditugu, baita banatze-potentziala ere:

$$
\left.\begin{array}{l}
\widehat{\mu}=-k_{\mathrm{B}}T\ln j + N^{-1/3}\;a(T) + N^{-2/3}\;b(T)\\\\
\mu=-k_{\mathrm{B}}T\ln j +\frac{2}{3} N^{-1/3}\;a(T) + \frac{1}{3} N^{-2/3}\;b(T)
\end{array}\right\}\underset{(N \rightarrow \infty)}{\boldsymbol{\longrightarrow}} \; \mu^{(0)}(T) = -k_{\mathrm{B}}T\ln j \; ,
$$ (sph_agg_mu)

$$
\mathscr{E} (T,N) = N\left(\widehat{\mu}-\mu\right) = \frac{1}{3}N^{2/3}a(T) + \frac{2}{3}N^{1/3}b(T) > 0 \; .
$$ (sph_epsilon_c)

Horiekin batera, honako bi magnitudeak idatziko ditugu, gerora erabilgarriak gertatuko zaizkigu eta:

$$
\left.\begin{array}{l}
\widehat{\mu}^{(x)} = \widehat{\mu} - \mu^{(0)} = N^{-1/3}\;a(T) + N^{-2/3}\;b(T)\\\\
\mu^{(x)} = \mu - \mu^{(0)} = \frac{2}{3}N^{-1/3}\;a(T) + \frac{1}{3}N^{-2/3}\;b(T)
\end{array}\right\} \underset{(N \rightarrow \infty)}{\boldsymbol{\longrightarrow}} \; 0 \; .
$$ (excess_mu)

```{admonition} Oharra
Hillek $\widehat{\mu}^{(x)}$ eta $\mu^{(x)}$ magnitudeei gehiegizko termino deritze (_excess terms_). Hurrenez hurren, $\widehat{\mu}$ eta $\mu$ potentzial kimikoen tamaina finituko efektuen adierazleak dira.
```

Aurreko ekuazioetatik entropia eta barne-energiaren batez bestekoa kalkulatuko ditugu, ondoren $S(T,\mu)$ eta $\overline{E}(T, \mu)$ adierazpenekin alderaketak egin ahal izateko:

$$
\boxed{S(T,N) = -\left(\frac{\partial N\widehat{\mu}}{\partial T}\right)_{N} = Nk_{\mathrm{B}}\left(\ln j + T\frac{1}{j}\frac{\mathrm{d}j}{\mathrm{d}T}\right) - N^{2/3}\frac{\mathrm{d}a}{\mathrm{d}T} - N^{1/3}\frac{\mathrm{d}b}{\mathrm{d}T}} \; ,
$$ (s_sph_agg_tn)

$$
\overline{E}(T,N) = \widehat{\mu}N + TS = Nk_{\mathrm{B}}T^2\frac{1}{j}\frac{\mathrm{d}j}{\mathrm{d}T} + N^{2/3}\left(a -T\frac{\mathrm{d}a}{\mathrm{d}T}\right) + N^{1/3}\left(b -T\frac{\mathrm{d}b}{\mathrm{d}T}\right) \; .
$$(bar_e_tn_sph)

$$
\\
$$

__Multzo nanokanonikora__ eramango dugu azterketa. Definizioaren adierazpena {eq}`excess_mu` ekuazio-bikotearen bidez berridatziko dugu, hain zuzen, $\widehat{\mu}^{(x)}$ eta $\mu^{(x)}$ gaiak agerrarazteko.

$$
\Upsilon(T,\mu) = \sum_{N=0}^{\infty}e^{-\widehat{\mu}N/k_{\mathrm{B}}T}e^{{\mu}N/k_{\mathrm{B}}T} = \sum_{N=0}^{\infty}e^{-\widehat{\mu}^{(x)}N/k_{\mathrm{B}}T}e^{{\mu^{(x)}}N/k_{\mathrm{B}}T}
$$ (upsilon_sph)


Kontuan izan dezagun {eq}`upsilon_sph` ekuazioan $\mu^{(x)}$ positiboa izateak seriearen dibergentzia lekarkeela, $N$ handietarako $e^{{\mu^{(x)}}N/k_{\mathrm{B}}T}$ esponentziala gailenduko bailitzateke. Beraz, $\mu^{(x)} \leq 0$ inposatu beharko dugu konbergentzia bermatzeko (ekar dezagun gogora $a$ eta $b$ positiboak direla, eta, ondorioz, $\widehat{\mu}^{(x)}$ ere bai). Izan ere, ondoren ikusiko dugunez, $\mu^{(x)} > 0$ edo $\mu > \mu^{(0)}(T)$ izatearen ondoriozko dibergentziak $\overline{N} = \infty$ ekarriko du. Nabarmentzekoa da ezen kasu honetan $\mu$ aldagaia ez dela arestian kalkulatutako {eq}`sph_agg_mu` ekuazioan ageri dena, sistemari egokitutako konstantea baizik. Bada, segidan azalduko dugunez, konbergentzia bermatze aldera $\mu \rightarrow \mu^{(0)}$ baldintza inposatu beharko dugu. Aurrera egin baino lehen, komenigarria da honako notazio hau sartzea:

$$
\delta(T,\mu) = \frac{-\mu^{(x)}}{k_{\mathrm{B}}T} = \frac{\mu^{(0)}-\mu}{k_{\mathrm{B}}T} \quad , \quad \alpha(T) = \frac{a(T)}{k_{\mathrm{B}}T} \quad , \quad \beta(T) = \frac{b(T)}{k_{\mathrm{B}}T} \; .
$$

Gauzak horrela, kalkuluei ekin aurretik, bada argitu beharreko beste hainbat kontu. Izan ere, aurreko paragrafoko azalpenei jarraituz, aztergai dugun agregatuaren tamaina zentzuzkoa izan dadin, $\delta \rightarrow 0^{+}$ limitera jo beharko dugu, hark mantenduko baikaitu dibergentziatik urrun. Bestalde, $aN^{2/3}$ gainazal energia askea errealista izango da soilik $N$ aski handietarako (adibidez, $N>20$). Hori dela eta, {eq}`upsilon_sph` ekuazioan, $N$ aldagaiarekiko batukariaren ordez, integrala kalkulatuko dugu. Aipatzekoa da eredu hau $N$ txikietarako desegokia den arren, $\overline{N}$ handi samarra denean errorea ez dela hain esanahitsua izango. Bukatzeko, arestian kurbadura-efektuen inguruan esandakoaren harira, $\beta \rightarrow 0^{+}$ limitea erabiltzea ere zilegi zaigu. Azaldutako hori guztia jarraian datorren partizio-funtzioaren adierazpen moldatuan islatuko dugu:

$$
\Upsilon (T,\mu) = \int_0^\infty \mathrm{d}N\;\left[1-\delta(T,\mu) N\right] \; e^{-\alpha(T) N^{2/3}}e^{-\beta(T) N^{1/3}} \approx \int_0^\infty \mathrm{d}N\;\left[1-\delta(T,\mu) N\right] \; e^{-\alpha(T) N^{2/3}}\left[1-\beta(T) N^{1/3}\right] \; .
$$ (upsilon_sph_int)

```{dropdown} __Integralaren kalkulurako argibideak__

Erlazio hauek erabilgarriak izango zaizkigu {eq}`upsilon_sph_good` adierazpenera iristeko:

$$
\int_{0}^{\infty} \mathrm{d}x\; e^{-ax^b} = \frac{1}{b}a^{-1/b}\;\Gamma\left(\frac{1}{b}\right) \; ,
$$

$$
\int_{0}^{\infty} \mathrm{d}x\; x^ne^{-ax^b} = \frac{1}{b}a^{-(n+1)/b}\;\Gamma\left(\frac{n+1}{b}\right) 
$$

eta

$$
\Gamma\left(\frac{1}{2} + n \right) = \frac{(2n)!}{4^n n!}\pi^{1/2} \; .
$$


```


Integral mugatuaren emaitza honako hau da:

$$
\Upsilon (T,\mu) = \frac{\pi^{1/2}\left(45\delta\beta+12\alpha^2\right)}{16\alpha^{7/2}} - \frac{3\beta}{2\alpha^2} - \frac{3\delta}{\alpha^3} \; \underset{(\delta \rightarrow 0^{+})}{\boldsymbol{\longrightarrow}} \; \frac{3\pi^{1/2}}{4\alpha^{3/2}} - \frac{3\beta}{2\alpha^2}
$$ (upsilon_sph_good)

Hortik, hasteko, batez besteko $\overline{N}$ magnitudea eskuratuko dugu. Horretarako, oharteman dezagun $\delta(T,\mu)$ magnitudearekiko deribatu beharra daukagula. Beraz, {eq}`upsilon_sph_good` ekuazioko ezkerraldeari erreparatu beharko diogu; alegia

$$
 \overline{N} := -\left(\frac{\partial \mathscr{E}(T,\mu)}{\partial\mu}\right)_T = \left(\frac{\partial\ln\Upsilon}{\partial\frac{\mu}{k_{\mathrm{B}}T}}\right)_T = \left(\frac{\partial\ln\Upsilon}{\partial\delta}\right)_{\alpha,\beta}\left(\frac{\partial\delta}{\partial\frac{\mu}{k_{\mathrm{B}}T}}\right)_T = \frac{48\alpha^{1/2}-45\pi^{1/2}\beta}{4\alpha^{3/2}(3\pi^{1/2}\alpha^{1/2}-6\beta)}\; .
$$ (bar_n_sph)

Aipagarria da ezen $\mu \rightarrow \mu^{(0)}(T)$ limitean dihardugunez, $\overline{N}$ tenperaturaren menpeko funtzioa dela bakarrik. Era berean, entropiaren eta barne-energiaren adierazpenak idazte aldera baliagarriak izango zaizkigu $\overline{N^{2/3}}$ eta $\overline{N^{1/3}}$ batez bestekoak ere eskuratzea. Hortaz, probabilitate-funtzioa eraiki beharko dugu aurrez, hain zuzen:

$$
P(N)\;\mathrm{d}N = \frac{e^{-\alpha N^{2/3}}e^{-\beta N^{1/3}}}{\Upsilon} \mathrm{d}N \approx \frac{e^{-\alpha N^{2/3}}\left(1-\beta N^{1/3}\right)}{\Upsilon} \mathrm{d}N\; .
$$ (p_n_sph)

Horiek horrela, emaitza hauetara ailegatuko gara:

$$
\overline{N^{2/3}} = \int_0^{\infty}\mathrm{d}NP(N)\;N^{2/3} = \frac{1}{\Upsilon}\left(\frac{9\pi^{1/2}}{8\alpha^{5/2}}-\frac{3\beta}{\alpha^3}\right) \; ,
$$ (bar_n23_sph)

$$
\overline{N^{1/3}} = \int_0^{\infty}\mathrm{d}NP(N)\;N^{1/3} = \frac{1}{\Upsilon}\left(\frac{3}{2\alpha^2}-\frac{9\pi^{1/2}\beta}{8\alpha^{5/2}}\right) \; .
$$ (bar_n13_sph)

Behin ekuaziook lortuz gero, barne-energiaren batez bestekoaren adierazpena berehalakoa da, haren definizioari jarraitzen badiogu. Errepara bekio {eq}`bar_e_tmu_sph_def` ekuazioari.

$$
\overline{E}(T,\mu) =\frac{\sum_E\sum_N\Omega(E,N)\;e^{-E/k_{\mathrm{B}}T}e^{\mu N/k_{\mathrm{B}}T}}{\Upsilon(T,\mu)} = \frac{\sum_N \overline{E}(T,N)\;Q(T,N)\;e^{\mu N/k_{\mathrm{B}}T}}{\Upsilon(T,\mu)}
$$ (bar_e_tmu_sph_def)

Lehenik, $E(S,N)$ energian barreneko batez bestekoa kalkulatu behar dugu, multzo mikrokanonikoko azterketari dagokion $\Omega(E,N)$ funtzioa erabiliz. Bertatik eskuratuko dugu $\overline{E}(T,N)$ adierazpena. Bada, haren $N$ magnitudean zeharreko batez bestekoak itzuliko digu $\overline{E}(T,\mu)$ delakoa. Hala, {eq}`bar_e_tn_sph` ekuazioko $N$, $N^{2/3}$ eta $N^{1/3}$ funtzioak  {eq}`bar_e_tmu_sph_def` ekuazioaren eskuinaldeko seriean ordezkatuz, haien batez bestekoak lortuko ditugu; hartara, barne-energiaren batez bestekoaren adierazpen eraldatua

$$
\overline{E}(T,\mu) = \overline{N}k_{\mathrm{B}}T^2\frac{1}{j}\frac{\mathrm{d}j}{\mathrm{d}T} + \overline{N^{2/3}}\left(a -T\frac{\mathrm{d}a}{\mathrm{d}T}\right) + \overline{N^{1/3}}\left(b -T\frac{\mathrm{d}b}{\mathrm{d}T}\right)
$$ (bar_e_tmu_sph)

izango da. Beste behin, {eq}`bar_e_tn_sph` eta {eq}`bar_e_tmu_sph` bikoteak aditzera ematen duenez, kasuan kasuko ingurune-aldagaiek sistema txikien propietateei erasaten diete; izan ere, $N=\overline{N}$ aukeratzen badugu ere, barne-energiaren bi adierazpenak ez dira bat etorriko, $N^{2/3}$ eta $N^{1/3}$ magnitudeen inguruko fluktuazioak tarteko. Hain zuzen, $\overline{N}^{2/3}\neq \overline{N^{2/3}}$ eta $\overline{N}^{1/3}\neq \overline{N^{1/3}}$ betetzen da.

Banatze-potentzialaren ekuazioa ere idatziko dugu:

$$
\mathscr{E}(T,\mu) = -k_{\mathrm{B}}T\ln\left(\frac{3\pi^{1/2}}{4\alpha^{3/2}} - \frac{3\beta}{2\alpha^2}\right)\; .
$$ (sph_epsilon_nc)

Horixe da $S(T,\mu)$ entropia eraikitzeko behar dugun azkenengo osagaia. Izan ere, sistema txikiari dagokion {eq}`e_small` ekuazioa adibide jakin honetan honela berridatziko dugu: $\overline{E} = TS + \mu^{(0)}N + \mathscr{E}$. Bada, oroitu gaitezen, alde batetik, askatasun-gradu mekanikoaren ekarpena baztertu dugula hasieratik; bestetik, potentzial kimikoaren balioa $\mu^{(0)}$ limitea da. Horrenbestez, ekuaziotik $S$ askatuz,

$$
\boxed{S(T, \mu) =  \overline{N}k_{\mathrm{B}}\left(\ln j + T\frac{1}{j}\frac{\mathrm{d}j}{\mathrm{d}T}\right) - \overline{N^{2/3}}\frac{\mathrm{d}a}{\mathrm{d}T} - \overline{N^{1/3}}\frac{\mathrm{d}b}{\mathrm{d}T} + k_{\mathrm{B}}\ln\left(\frac{3\pi^{1/2}}{4\alpha^{3/2}} - \frac{3\beta}{2\alpha^2}\right) + \overline{N^{2/3}}\frac{a}{T} + \overline{N^{1/3}}\frac{b}{T}}
$$ (s_sph_agg_tmu)

da multzo nanokanonikoak itzuliko digun entropia. So egin diezaiogun hari; eta, aurrez hainbatetan egindakoaren harira, ipin dezagun parez pare {eq}`s_sph_agg_tn` adierazpenarekin.

Bada, $S(T,\mu)$ ekuazioan hiru gai gehigarri azaltzen dira. Agerikoa da azkenengo biak (positiboak) $N^{2/3}$ eta $N^{1/3}$ magnitudeen inguruko fluktuazioen ondoriozko entropiaren gorakadaren erantzuleak direla. Edonola ere, banatze-potentzialarekin lotutako azken-hirugarren gaiak azterketa sakonagoa eskatzen du. Izan ere, logaritmoak balio positiboa itzul dezan, honako eskakizun hauek betearazi behar ditugu: $\alpha < 1$ eta $\alpha \gg \beta$ izatea. Bigarren eskakizuna bada bateragarria arestian aurkeztutako baldintzekin. Beinke, horrela parentesi barneko lehenengo gaia soilik mantendu ahal izango dugu. Beraz, zilegi zaigu, gai horretan, behintzat, kurbadura-efektuak baztertzea. 

Hala, $\beta \rightarrow 0$ limitea hartuz, {eq}`bar_n_sph` ekuazioa, banatze-potentziala zein harekin lotutako entropiaren gaia berridatziko ditugu. Lehendabizi, alabaina, $\overline{N}$ magnitudea moldatuko dugu, horrek gainerako adierazpenak adierazgarriago bihurraraziko dituelakoan. Bada, {eq}`bar_n_sph` ekuaziotik,

$$
\overline{N} \approx \frac{4}{\pi^{1/2}\alpha^{3/2}} \; ,
$$ (bar_n_sph_approx)

$$
\mathscr{E}(T,\mu) \approx -k_{\mathrm{B}}T\ln\left(\frac{3\pi^{1/2}}{4\alpha^{3/2}}\right) = -k_{\mathrm{B}}T\ln\left(\frac{3\pi\overline{N}}{16}\right) \; ,
$$ (sph_epsilon_nc_approx)

$$
k_{\mathrm{B}}\ln\left[\frac{1}{\overline{N}}\left(\frac{3}{\alpha^3}-\frac{45\pi^{1/2}\beta}{16\alpha^{7/2}}\right)\right] \approx k_{\mathrm{B}}\ln\left(\frac{3\pi\overline{N}}{16}\right) > 0 \; .
$$ (approx)

Erabilitako limiteak gai arazotsu horren benetako izaera jarri du agerian; izatez, $N$ partikula-kopuruaren inguruko fluktuazioak hartzen ditu aintzakotzat, entropia handituz.

Aipagarria da ezen $N \gg N^{2/3}, \; N^{1/3}$ eta $\overline{N} \gg \overline{N^{2/3}}, \; \overline{N^{1/3}}, \; \ln \overline{N}$ betetzen den horretan, {eq}`s_sph_agg_tn` zein {eq}`s_sph_agg_tmu` adierazpenak bat datozela {numref}`{number} ataleko <mupt_linagg>` agregatu linealaren kasuari dagozkion emaitzekin limite makroskopikoan, hau da:

$$
\boxed{\begin{gathered}
    (a) \quad S(T,\mu) > S(T,N) \\
    \\
   (b) \quad  \frac{S(T,\mu)}{\overline{N}k_{\mathrm{B}}}\equiv \frac{S(T,N)}{Nk_{\mathrm{B}}} = \frac{\mathrm{s}^{(0)}}{k_{\mathrm{B}}} = \ln j + T\frac{1}{j}\frac{\mathrm{d}j}{\mathrm{d}T} \quad (\overline{N},N\rightarrow\infty)\\
   \\
   (c) \quad \frac{\overline{E}(T,N)}{N} \equiv \frac{\overline{E}(T,\mu)}{\overline{N}} = \mathrm{e}^{(0)} = k_{\mathrm{B}}T^2\frac{1}{j}\frac{\mathrm{d}j}{\mathrm{d}T} \quad (\overline{N},N\rightarrow\infty)
\end{gathered}}
$$

```{admonition} Oharra
Agregatu linealaren adibidean, orain ez bezala, lehen auzoko unitateen arteko $\epsilon$ elkarrekintza-energia kontuan izan genuen. Hori dela eta,  barne-energia $N\left(k_{\mathrm{B}}T^2\frac{1}{j}\frac{\mathrm{d}j}{\mathrm{d}T} + \epsilon\right)$ da egiatan.
```

Badirudi, hortaz, limite makroskopikoan agregatua lineala edo esferikoa izateak ez duela inolako eraginik barne-energia eta entropia bezalako funtzio termodinamikoetan. Hain zuzen, sistemaren __formari__ dagozkion ekarpenak azaleratzeko, nanotermodinamikara jo beharko dugu ezinbestean.

##### Ariketa
Ariketa honen helburua orain arte burututako analisi orokorra $b(T) = 0$ limitean aztertzea da. Hala, kurbadura-efektuak erabat baztertuz eta, hartara, $a(T)N^{2/3}$ gainazalaren ekarpena soilik aintzat hartuz, Hillen liburuko emaitzak berreskuratuko ditugu bidenabar {cite}`hill`.

$(a)$ Dagoeneko kalkulatu dugu banatze-potentzialak baldintza horietan betetzen duen adierazpena ({eq}`sph_epsilon_nc_approx` ekuazioa). Egin gauza bera honako magnitudeekin: $\widehat{\mu},\;\mu,\; S(T,N),\;\overline{E}(T,N),\;\Upsilon(T,\mu),\;\overline{N},\;\overline{E}(T,\mu)$ eta $S(T,\mu)$.

$(b)$ Egiaztatu $(a)$ ataleko entropiaren $S(T,\mu)$ adierazpena haren definiziora joz ere lor daitekeela, alegia:

$$
S(T,\mu) := \frac{\partial}{\partial T}\left(k_{\mathrm{B}}T\ln\Upsilon\right)_\mu \; .
$$ (sph_agg_s_def)

Horretarako, kontuan izan zer-nolakoa den partizio-funtzio orokortuaren $T$ aldagaiarekiko menpekotasuna, hots, $\Upsilon(T,\mu) = \Upsilon(\alpha(T),\delta(T,\mu))$.

**----------------------------------------------------**

##### Ariketa
Oraingoan, aurreko ariketa aurkako limitera eramango dugu. Hain zuzen, bakarrik kurbadurari dagokion gaiarekin jardungo dugu lanean. Horrela, bide batez, kurbadurak berak sistemaren funtzio termodinamikoetan duen benetako eragina azaleratzea lortuko dugu, orain arte ez bezala. Izan ere, dakargun gogora {eq}`s_sph_agg_tmu` ekuazioko logaritmoaren barneko gaiaren harira, $\beta = 0$ baldintza inposatu behar izan dugula, preseski, gai horrek entropiarako ekarpen positiboa izan dezan. Izan ere, oharteman dezagun kurbadurarekin lotutako $\beta$ magnitudea handitzeak aurrekoa eragotziko lukeela. Horren kariaz, kurbadura-efektuak gaineratzeak sistemaren entropia jaitsiko lukeela pentsaraz liezaguke. 

Alabaina, ernai ibili behar dugu! Orain arte erabilitako adierazpen guztiak soilik $\beta \rightarrow 0^+$ limitean dira baliagarriak, limite horrek ahalbidetu baitu, oroz gain, $e^{-\beta N^{1/3}}$ funtzioaren Taylorren seriearen lehenengo bi gaiak erabiliz, {eq}`upsilon_sph_int` ekuazioko ezkerraldeko integral malkartsua saihestea, eta, haren hurbilketara joz, aurrera egitea. Horrenbestez, ez zaigu zilegi izango, lortutako emaitzen bitartez, aurreko paragrafoan aurkeztutako hausnarketa bideratzea, horrek okerreko bidetik eramango gaitu eta.

Egoera korapilatsu eta lauso hori argitzeko, ariketa honetan atal guztian barrena burututako azterketa berrabiaraziko dugu, gainazal-efektuak erabat baztertuz, eta, arreta guztia kurbaduraren ondoriozko ekarpenetara bideratuz. Horiek horrela, abiapuntua

$$
Q(T,N) = j(T)^N\;e^{-\beta(T)N^{1/3}}
$$ (sph_agg_q_b)

partizio-funtzio kanonikoa da. 

$(a)$ Birkalkulatu magnitude hauek, {eq}`sph_agg_q_b` ekuazioaren bitartez:

$$ 
\mu^{(x)}(T,N), \; S(T,N), \; \overline{E}(T,N), \; \Upsilon(T,\mu), \; P(N), \; \overline{N}, \; \mathscr{E}(T, \mu), \; \overline{N^{1/3}},\; \overline{E}(T,\mu), \; S(T,\mu) \; .
$$

```{dropdown} __Erantzuna__

Lehenbizi,

$$
\widehat{\mu}N = -Nk_{\mathrm{B}}T \ln j +  N^{1/3}b(T)
$$ (sph_agg_nmu_b)

dugu. Bertatik,

$$
S(T,N) = Nk_{\mathrm{B}} \ln j + Nk_{\mathrm{B}}T\frac{1}{j}\frac{\mathrm{d}j}{\mathrm{d}T} - N^{1/3}\frac{\mathrm{d}b}{\mathrm{d}T} 
$$ (sph_agg_stn_b)

eta

$$
\overline{E}(T,N)  = Nk_{\mathrm{B}}T^2\frac{1}{j}\frac{\mathrm{d}j}{\mathrm{d}T}  + N^{1/3}\left(b -T\frac{\mathrm{d}b}{\mathrm{d}T}\right) \; .
$$ (sph_agg_ebar_b)

Bada, onartuko dugu {eq}`upsilon_sph_int` ekuazioaren aurretik egindako $a(T)N^{2/3}$ gainazal-tentsioaren gaineko azalpenak egoera honetan ere baliozkoak direla; alegia, $N$ magnitudeak $b(T)N^{1/3}$ kurbadura-tentsioaren eragina hautemateko behar bezain handia izan beharko du. Hori dela eta, orain ere $\Upsilon(T, \mu)$ partizio-funtzio orokortua integral baten bidez kalkulatu ahal izango dugu:

$$
\Upsilon (T,\mu) \underset{(\delta \rightarrow 0^{+})}{\boldsymbol{\approx}} \int_0^\infty \mathrm{d}N\;\left(1-\delta N\right) \; e^{-\widehat{\mu}N/k_{\mathrm{B}}T} =\int_0^\infty \mathrm{d}N\;\left(1-\delta N\right) \; e^{-\beta N^{1/3}} = \frac{6}{\beta^3}-\frac{360\delta}{\beta^6}
$$ (upsilon_sph_agg_b)

Probabilitate-funtzio eraldatua

$$
P(N) \;\mathrm{d}N = \frac{e^{-\beta N^{1/3}}}{\Upsilon} \;\mathrm{d}N \underset{(\delta \rightarrow 0^{+})}{\boldsymbol{\approx}} \frac{6 e^{-\beta N^{1/3}}}{\beta^3} \;\mathrm{d}N 
$$ (agg_sph_pn_b)

da. Bada, {eq}`agg_sph_pn_b` ekuazioari segituz, 

$$
\overline{N} = \int_0^{\infty}\mathrm{d}NP(N)\;N = \frac{60}{\beta^3} \; .
$$ (agg_sph_barn_b)

Komenigarria da kalkulatu berri dugun $\overline{N}$ magnitudea lehen {eq}`bar_n_sph` ekuazioan bezala, haren definiziora joz berreraikitzea, eta bi emaitzak bat datozela ziurtatzea. Bestalde, {eq}`upsilon_sph_agg_b` eta {eq}`agg_sph_barn_b` ekuazioak parez pare ipiniz gero, agerikoa da $\Upsilon = \overline{N}/10$ betetzen dela. Ondorioz, banatze-potentziala

$$
\mathscr{E}(T,\mu) = -k_{\mathrm{B}}T\ln\left(\frac{\overline{N}}{10}\right) < 0
$$ (agg_sph_epsilon_tmu_b)

daukagu. Horrez gain,


$$
\overline{N^{1/3}} = \int_0^{\infty}\mathrm{d}NP(N)\;N^{1/3} = \frac{3}{\beta} \; ,
$$ (agg_sph_barn13_b)

eta, beste behin {eq}`bar_e_tmu_sph_def` definiziora joz, barne-energiaren batez bestekoa

$$
\overline{E}(T,\mu) = \overline{N}k_{\mathrm{B}}T^2\frac{1}{j}\frac{\mathrm{d}j}{\mathrm{d}T} + + \overline{N^{1/3}}\left(b -T\frac{\mathrm{d}b}{\mathrm{d}T}\right)
$$ (bar_e_tmu_sph_b)

da, eta, $S(T,\mu) = \frac{1}{T}\left[\overline{E}(T,\mu) - \mu^{(0)}N - \mathscr{E}(T,\mu)\right]$ erabiliz,

$$
\boxed{S(T, \mu) =  \overline{N}k_{\mathrm{B}}\left(\ln j + T\frac{1}{j}\frac{\mathrm{d}j}{\mathrm{d}T}\right)  - \overline{N^{1/3}}\frac{\mathrm{d}b}{\mathrm{d}T} + k_{\mathrm{B}}\ln\left(\frac{\overline{N}}{10}\right)  + \overline{N^{1/3}}\frac{b}{T}} 
$$ (s_sph_agg_tmu_b)

izango da entropia. Bada, {eq}`sph_agg_stn_b` ekuazioarekin alderatuz gero, argiro ikus daiteke adierazpen berriak bi ekarpen positibo dituela; bata banatze-potentzial negatiboarekin dago lotuta, eta, bestea, $N^{1/3}$ren inguruko aldakuntzekin. Biek ala biek, funtsean, eskualde nanotermodinamikoan $N$ partikula-kopuru finkoak pairatzen dituen fluktuazioekin lotura estua dute. Kontzeptu horretan ariketaren hurrengo atalean sakonduko dugu.

```



$(b)$ Egiaztatu, {eq}`agg_sph_pn_b` ekuazioko $P(N)\;\mathrm{d}N$ adierazpenera joz, multzo nanokanonikoak itzuli dizkigun eta $S^{(x)}(T,\mu)$ delakoak biltzen dituen entropiarako gai gehigarriak $N$ magnitudearen inguruko fluktuazioen ondoriozkoak direla.


```{dropdown} __Erantzuna__

Atal guztian zehar $N$ aldagai jarraitutzat hartu dugunez, haren inguruko fluktuazioen entropiarako ekarpenak adierazpen honi segitu beharko dio:

$$
S^{(x)}(T,\mu) := -k_{\mathrm{B}}\int_0^\infty \mathrm{d}N\; P(N) \;\ln P(N)  \; .
$$ (s_x_sph_agg_b)

Bada, garatu dezagun integrala.

$$
\int_0^\infty \mathrm{d}N\; P(N) \;\ln P(N) = \frac{1}{\Upsilon}\left[-\ln\Upsilon\int_0^\infty \mathrm{d}N\;e^{-\beta N^{1/3}} -\int _0^\infty \mathrm{d}N\; N^{1/3}e^{-\beta N^{1/3}} \right] = \frac{10}{\overline{N}}\left[\ln\left(\frac{10}{\overline{N}}\right)\frac{6}{\beta^3}-\frac{18}{\beta^3}\right]
$$

Lortutako emaitza {eq}`agg_sph_barn_b` eta {eq}`agg_sph_barn13_b` adierazpenen bitartez moldatuko dugu; hartara, eragiketak eginez gero,

$$
\int_0^\infty \mathrm{d}N\; P(N) \;\ln P(N) = \ln\left(\frac{10}{\overline{N}}\right) - \overline{N^{1/3}}\frac{b}{k_{\mathrm{B}}T} \; .
$$

Goiko {eq}`s_x_sph_agg_b` ekuazioa kontuan hartuta, erraz igarri daiteke

$$
S^{(x)}(T,\mu) = k_{\mathrm{B}}\ln\left(\frac{\overline{N}}{10}\right) + \overline{N^{1/3}}\frac{b}{T}
$$ (s_x_sph_agg_b_1)

beteko dela. Frogatu dugu, hortaz, $\overline{N}$ren balio handietarako, sistemaren entropiarako igoerak $N$ren fluktuazioekin lotura zuzena duela (ohartu gaitezen $b$ magnitudeari dagokion gaia $3k_{\mathrm{B}}$ konstantea dela, eta, beraz, $\overline{N}$ handitu ahala, baztergarri bihurtuko dela $\ln \overline{N}$ terminoarekiko).


```

**----------------------------------------------------**

(mupt_id_lattice)=
### Kristal-sare idealeko gasa

Adibide hau {cite}`hill` liburuko atal zenbaitetan lantzen da. Izan ere, sistema berarekin multzo estatistiko mikrokanonikoan, isobaroan, makrokanonikoan eta nanokanonikoan jardungo dugu ({numref}`{number}. irudia <lattice_multzo>`); bereziki, banatze-potentzialaren araberako entropiaren bilakaerari erreparatuko diogu, {numref}`{number} adibidean <mupt_gi>` egin genuen antzera.

Esanak esan, esku artean dugun sistema $B$ gelaxka bereizgarriz osatutako sarea da. Horietatik $N$ gelaxkatan molekula bereizezin daude, bakoitzean bat, kristal-sareko gasaren osatzaileak direlarik. Berebat, elkarrekintza-energia eta barne askatasun-gradu oro baztertuko dugu (biraketa, bibrazioa...); hartara, sistemaren energia posible bakarra $E=0$ da. Gauzak horrela, sistemaren energiarako ekarpen mekanikoa eta kimikoa hartuko ditugu soilik aintzakotzat. Lehenengoari esleituko diogun aldagai estentsiboa $B$ magnitudea da; hortaz, energiarako ekarpen mekanikoa $-pB$ izango dugu. Kontuan izan dezagun ezen $B$ adimentsionala denez, haren $p$ aldagai konjokatuaren dimentsioak energiarenak direla. Ekarpen kimikoa, jakina, potentzial kimikoak finkatuko du: $\mu N$.

```{figure} lattice_1.png
---
height: 600px
name: lattice_multzo
---
Aztergai izango ditugun multzo estatistikoen adierazpen grafikoa. Multzo mikrokanonikoan lau azpisistemek ez dute elkar ikusten, eta, horietako bakoitza $B=25$ eta $N=9$ baldintzekin bateragarria den mikroegoera baten adierazle da. Kontrolpean izango ditugun ingurune-aldagaiak aldatu ahala, azpisistemek gelaxkak edota partikulak elkartrukatzeko askatasuna izango dute. Multzo nanokanonikoan bi askatasun-graduak daude abiarazita.
```

#### **9.2.1** Multzo mikrokanonikoa: $(B,N)$ ingurune-aldagaiak

Horrenbestez, azterketa $(B,N)$ ingurune-aldagaiek finkatuko duten **multzo mikrokanonikoan** abiatuko dugu. Molekulak bereizezinak direnez, mikroegoera-kopurua

$$
\Omega(B,N) = \frac{B!}{N!\;(B-N)!}
$$ (lattice_omega)

da. Entropia kalkulatzeko, Stirlingen {eq}`stirling` serieko lehenengo lau gaiak mantenduko ditugu. Hortaz,

$$
\boxed{\frac{S(B,N)}{k_\mathrm{B}} = \ln\Omega = B\ln B-N\ln N-(B-N)\ln(B-N)-\frac{1}{2}\ln\left[2\pi\frac{(B-N)N}{B}\right] - \frac{1}{12}\left[\frac{1}{N}+\frac{1}{B-N}-\frac{1}{B}\right]} \; .
$$ (lattice_s_mc)


Banatze-potentziala kalkulatzeko, {numref}`{number} ataleko <hillteo>` garapenak hartu behar ditugu aintzat. Hasteko, sistema txikiaren ekuazioa eta Gibbsen ekuazioa idatziko ditugu:

$$
E = TS-pB+\mu N + \mathscr{E} \; ,
$$ (lattice_E)

$$
\mathrm{d}E = T\mathrm{d}S-p\mathrm{d}B+\mu \mathrm{d}N \; .
$$ (lattice_dE)


Hortaz, aurkeztutako baldintzetan $E=0$ dela gogora ekarriz, {eq}`lattice_E` eta {eq}`lattice_dE` ekuazioak berridatziko ditugu:

$$
S = \frac{p}{T}B - \frac{\mu}{T}N - \frac{\mathscr{E}}{T} \; ,
$$ (lattice_S)

$$
\mathrm{d}S = \frac{p}{T}\mathrm{d}B - \frac{\mu}{T}\mathrm{d}N \; .
$$ (lattice_dS)

Azkenengo adierazpenari jarraikiz eskuratuko ditugu $p$ eta $\mu$ aldagaiak:

$$
p = T\left(\frac{\partial S}{\partial B}\right)_{N} = k_{\mathrm{B}}T\left\{\ln\left(\frac{B}{B-N}\right) - \frac{N}{2B(B-N)} + \frac{1}{12}\left[\frac{1}{(B-N)^2}-\frac{1}{B^2}\right]\right\} \; ,
$$ (lattice_p_mc)

$$
\mu = -T\left(\frac{\partial S}{\partial N}\right)_{B} = k_{\mathrm{B}}T\left\{\ln\left(\frac{N}{B-N}\right) + \frac{B-2N}{2N(B-N)} + \frac{1}{12}\left[\frac{1}{(B-N)^2}+\frac{1}{N^2}\right]\right\} \; .
$$ (lattice_mu_mc)

Horiek horrela, $\mathscr{E} = -TS + pB -\mu N$ adierazpena erabiliz,

$$
\mathscr{E} = k_{\mathrm{B}}T\left\{\frac{1}{2} + \frac{1}{2}\ln\left[2\pi\frac{(B-N)N}{B}\right]+\frac{1}{6}\left(\frac{1}{N}-\frac{1}{B}+\frac{1}{B-N}\right)\right\} \; .
$$ (lattice_epsilon_mc)


#### Multzo isobaroa: $(\frac{p}{T}, N)$ ingurune-aldagaiak

Abiaraz dezagun orain askatasun-gradu mekanikoa. Horrela, sistemaren azterketa $\left(\frac{p}{T},N\right)$ aldagaien bidez burutuko dugu **multzo isobaroan**. Hasteko, partizio-funtzioa hauxe dugu:

$$
\Delta \left(\frac{p}{T},N\right) = \sum_{\color{red}{B=N}}^{\color{red}{\infty}}\Omega(B,N)e^{-pB/k_{\mathrm{B}}T} = \frac{e^{-pN/k_{\mathrm{B}}T}}{\left(1-e^{-p/k_{\mathrm{B}}T}\right)^{N+1}} = \frac{x^N}{\left(1-x\right)^{N+1}} \; .
$$ (lattice_Delta)

Azkenengo pausoan $x = e^{-p/k_{\mathrm{B}}T}$ aldagaia txertatu dugu. Horrez gain, ohartu gaitezen batukariari ezarritako limiteetan. Hain zuzen, askatasun-gradu mekanikoa abian jartzerakoan, $N$ aldagaiak finkatuko du behe-limitea ($B=N$); izan ere, kristal-sareak, gutxienez, gasaren $N$ molekula-osatzaileak barne hartzeko bezainbeste gelaxka izan beharko du.

```{dropdown} __Seriearen garapena__

Gaineko {eq}`lattice_Delta` ekuazioan ageri den seriea ebazteko prozedura honako hau da:

Lehenengo, batukariaren barneko adierazpena moldatuko dugu dugu, aldagai-aldaketa baten medioz:

$$
 \Delta = \frac{1}{N!}\sum_{{B=N}}^{{\infty}}\frac{B!}{(B-N)!}x^{B} \underset{(M=B-N)}{=} \frac{1}{N!}\sum_{{M=0}}^{{\infty}}\frac{(M+N)!}{N!}x^{M+N}
$$

Jarraian, errepara diezaiogun berdintza honi:

$$
\frac{\mathrm{d}^{N}}{\mathrm{d}x^{N}}\;x^{N+M} = \frac{(M+N)!}{N!}x^{M} \; .
$$

Horren laguntzaz, batukarian ageri dena honela berridatziko dugu:

$$
\frac{1}{N!}\sum_{{M=0}}^{{\infty}}\frac{(M+N)!}{N!}x^{M+N} =   \frac{1}{N!}\;\frac{\mathrm{d}^{N}}{\mathrm{d}x^{N}}\left[x^{N}\sum_{{M=0}}^{{\infty}}x^{M}\right]\underset{\vert x\vert < 1}{=} \frac{1}{N!}\frac{\mathrm{d}^{N}}{\mathrm{d}x^{N}} \left[\frac{x^N}{1-x}\right] = \frac{1}{N!}\left[\frac{N!\; x^N}{(1-x)^{N+1}}\right]
$$

Heldu gara helmugara:

$$
\boxed{\Delta = \frac{x^N}{\left(1-x\right)^{N+1}}} \; .
$$


```

Jarraian, $\Delta = e^{-F/k_{\mathrm{B}}T}$ erlaziotik, Gibbsen energia askea

$$
F\left(\frac{p}{T}, N\right) = N\widehat{\mu} = k_{\mathrm{B}}T\left[-N\ln x + (N+1)\ln(1-x)\right]
$$ (lattice_F)

da. Hari jarraituz, potentzial kimiko integrala eta diferentziala zein banatze-potentziala eskuratuko ditugu:

$$
\widehat{\mu} = k_{\mathrm{B}}T\left[-\ln x + \frac{N+1}{N}\ln(1-x)\right] \; ,
$$ (lattice_muhat_iso)

$$
\mu = k_{\mathrm{B}}T\ln\left(\frac{1-x}{x}\right) \; ,
$$ (lattice_mu_iso)

$$
\mathscr{E} = k_{\mathrm{B}}T\ln\left(1-x\right) \; .
$$ (lattice_epsilon_iso)

Ohartu gaitezen $\mu^{(x)} = 0$ dela; ondorioz, limite makroskopikoan $\widehat{\mu} = \mu^{(0)} \equiv \mu$ izango dugu.


Halaber, gelaxka-kopuruaren batez bestekoa kalkulatuko dugu:

$$
\overline{B} = \frac{\sum_B B \;\Omega(B,N)e^{-pB/k_{\mathrm{B}}T}}{\sum_B \Omega(B,N)e^{-pB/k_{\mathrm{B}}T}} = -k_{\mathrm{B}}T\;\frac{\partial }{\partial p}\ln \Delta = k_{\mathrm{B}}T\frac{\partial(F/ k_{\mathrm{B}}T)}{\partial p} = \frac{N+x}{1-x}
$$ (lattice_bbar)

Adierazpena berrantolatuz, sistemaren egoera-ekuazioa ere idaztea daukagu:

$$
\frac{p}{k_{\mathrm{B}}T} = \ln\left(\frac{1+\overline{B}}{\overline{B}-N}\right) \underset{(\overline{B},\; N \; \rightarrow\; \infty)}{=} -\ln\left(1-\frac{N}{\overline{B}}\right) \; .
$$ (lattice_eq_state)

Bukatzeko, $S\left(\frac{p}{T}, N\right)$ adierazpena eraikiko dugu. Horretarako, idatz dezagun lehenik multzo estatistiko honi dagokion probabilitate-funtzioa:

$$
P(B) = \frac{e^{-pB/ k_{\mathrm{B}}T}}{\Delta}
$$ (lattice_pb)

Horren bitartez, entropiaren definizioari so eginez ({eq}`entropy_def` ekuazioa), eta {eq}`lattice_bbar` ekuazioaren laguntzaz, hona iritsiko gara:

$$
S\left(\frac{p}{T}, N\right) = -k_{\mathrm{B}}\sum_BP(B)\;\ln P(B) = \frac{p\overline{B}}{T} + k_{\mathrm{B}}\ln\Delta = \frac{p\overline{B}}{T} - \frac{\widehat{\mu}N}{T} \; .
$$ (lattice_s_iso_def)

Aurrez lortutako $\overline{B}$ eta $\widehat{\mu}$ magnitudeak ordezkatuz,

$$
\boxed{\frac{S\left(\frac{p}{T}, N\right) }{k_\mathrm{B}} =  (\overline{B}+1)\ln (\overline{B}+1) -(N+1)\ln (N+1)-(\overline{B}-N)\ln(\overline{B}-N)} \; .
$$ (lattice_s_iso)

Lortutako adierazpena erabat zehatza da, alegia, ez dugu Stirlingen hurbilketa erabili. Hori dela eta, sistema nahi bezain txikietarako ere baliozkoa da (baita $N=1$ kasurako ere). Ildo horretatik, interesgarria izan daiteke sistema bera multzo makrokanonikoan aztertzeaz bat, bertan entropiaren $S\left(B, \frac{\mu}{T}\right)$ ekuazioa lortu berri dugun adierazpenarekin erkatzea, batik bat, kasuan kasuko tamaina finituko zuzenketei erreparatuz; izan ere, multzo makrokanonikoa eta isobaroa parekoak dira (_erdiirekiak_), bietan baitago askatasun-gradu bakarra abian.

#### Multzo makrokanonikoa: $(B, \frac{\mu}{T})$ ingurune-aldagaiak

Abiaraz dezagun soilk askatasun-gradu kimikoa, partizio-funtzio makrokanonikoa eraikitzeko:

$$
\Xi\left(B,\frac{\mu}{T}\right) = \sum_{\color{red}{N=0}}^{\color{red}{B}}\;\Omega(B,N)\;e^{\mu N/k_{\mathrm{B}}T} = \sum_{N=0}^B \frac{B!}{N!(B-N)!}\;\lambda^N = (1+\lambda)^B \; ,
$$ (lattice_xi)

non, aurreko batean bezala, $\lambda = e^{\mu/k_{\mathrm{B}}T}$ ordezkatu dugun. Batukariaren kalkuluari dagokionez, irakurleari lagungarria gerta dakioke {eq}`q_ising` ekuazioari darraion oharra.

Orain, {numref}`{number} ataleko <replica_e>` argibideak aintzat hartuz, $\widehat{p}$ magnitude integralak $\Xi = e^{\widehat{p}B/k_{\mathrm{B}}T}$ berdintza beteko duela onartuko dugu, hark finkatuko baitu multzo estatistikoaren mailako ekarpen mekanikoa. Horiek horrela, {eq}`lattice_xi` ekuazioa behatuz, $p$ aldagai diferentziala eta integrala bat datozela ohartuko gara, alegia:

$$
p =\left[\frac{\partial (\widehat{p}B)}{\partial B}\right]_{T,\mu} = k_{\mathrm{B}}T\ln \left(1+\lambda\right) = \widehat{p}
$$ (lattice_p_phat)


Hortaz, banatze-potentzialak bi aldagaiak bereizten dituzten ekarpenak biltzen dituenez,

$$
\mathscr{E} = -(\widehat{p}-p)B = 0
$$ (lattice_epsilon_gc)

daukagu.

```{admonition} Oharra

Aurreko emaitzak direla bide, gehiegizko terminoak nuluak dira, hots, $\widehat{p}^{(x)} = p^{(x)} = 0$. Bestela esanda, bi presioek $\widehat{p} = p = p^{(0)}$ beteko dute limite makroskopikoan.

```

Batez besteko partikula-kopuruari dagokionez,

$$
\overline{N} = \left[\frac{\partial (\widehat{p}B)}{\partial \mu}\right]_{T,B} = \frac{B\lambda}{1+\lambda} \; .
$$ (lattice_nbar)

Ondorioz,

$$
\widehat{p} = p = -k_{\mathrm{B}}T\ln\left(1-\frac{\overline{N}}{B}\right) \; .
$$ (lattice_p_phat_new)

Lor dezagun orain entropiaren adierazpena.


##### Ariketa

Idatzi multzo estatistiko jakin honi dagokion probabilitate-banaketa. Horren bitartez, idatzi entropiak bete beharko duen ekuazioa. Azkenik moldatu adierazpena, $B$ eta $\overline{N}$ aldagaien baitan ager dadin.

```{dropdown} __Erantzuna__

$$
P(N) = \frac{e^{\mu N/k_{\mathrm{B}}T}}{\Xi}
$$ (lattice_pn)

Gauzak horrela, entropiak $N$ magnitudearen inguruko fluktuazioak hartuko ditu aintzakotzat, hau da,

$$
S\left(B,\frac{\mu}{T}\right) = -k_{\mathrm{B}}\sum_N P(N)\ln P(N) = k_{\mathrm{B}}\ln\Xi -\frac{\mu\overline{N}} {T}  = \frac{\widehat{p}B} {T} - \frac{\mu\overline{N}} {T}
$$ (lattice_s_gc_def)

Berori {eq}`lattice_nbar` zein {eq}`lattice_p_phat_new` ekuazioen bidez moldatu behar dugu.

```

**----------------------------------------------------**

Ariketan erdietsitako berdintza garatuz,

$$
\boxed{\frac{S\left(B,\frac{\mu}{T}\right) }{k_\mathrm{B}} =  B\ln B -\overline{N}\ln\overline{N} -(B-\overline{N})\ln (B-\overline{N})} \; .
$$ (lattice_s_gc)

Entropiaren {eq}`lattice_s_gc` ekuazioa ere erabat zehatza da. Orobat, nabarmentzekoa da limite makroskopikora joz gero, adierazpen horrek bere horretan jarraituko duela, alegia, kasu honetan multzo makrokanonikoak ez dio inolako tamaina finituko zuzenketarik erantsi. Horren adierazle garbia da aurrez lortutako banatze-potentzial hertsiki nulua ({eq}`lattice_epsilon_gc` ekuazioa).

Halaber, {eq}`lattice_s_iso` ekuazioaren alderatuz, eta $\overline{B}=B$ zein $\overline{N}=N$ onartuz, entropiak behera egin duela hauteman daiteke. Zuzenketak, hala ere, oso txikiak dira, alegia, $N$ eta $B$ aldagaiekiko $\mathcal{O}(1)$ ordenakoak.


Azken txanpa multzo erabat askean sistemaren berrazterketari ekitean datza.



#### Multzo nanokanonikoa: $(\frac{p}{T}, \frac{\mu}{T})$ ingurune-aldagaiak

Partizio-funtzio orokortuaren definizioa honako hau da:

$$
\Upsilon\left(\frac{p}{T},\frac{\mu}{T}\right) = \sum_{B=0}^\infty\;\sum_{N=0}^B \; \Omega(B,N)\;e^{-pB/k_{\mathrm{B}}T}e^{\mu N/k_{\mathrm{B}}T} \; .
$$ (lattice_upsilon)

Ekuazioak trinkotzeko, oraindanik $\varphi = p/k_{\mathrm{B}}T$ eta $m = \mu/k_{\mathrm{B}}T$ ordezkatuko ditugu. Horrez gain, komenigarria da lehenbizi $N$ aldagaian zeharreko batukaria kalkulatzea. Horiek horrela,

$$
\Upsilon = \sum_{B=0}^\infty\left[\sum_{N=0}^B \; \frac{B!}{N!(B-N)!}e^{mN}\right]e^{-\varphi B} = \sum_{B=0}^\infty\; (1+e^m)^B\; e^{-\varphi B} = \sum_{B=0}^\infty\; \Xi\left(B,\frac{\mu}{T}\right)\; e^{-\varphi B}\; .
$$ (lattice_upsilon_1)

Gaineko ekuazioaren eskuinaldeko berdintza kontuan izanik, batukariaren barneko adierazpena honela moldatzea daukagu:

$$
(1+e^m)^B = \Xi = e^{\widehat{p}B/k_{\mathrm{B}}T} = e^{p^{(0)}B/k_{\mathrm{B}}T} = e^{\varphi^{(0)}B}
$$ (lattice_moldatu)

Beraz, partizio-funtzio nanokanonikoa honela idatziko dugu:

$$
\Upsilon = \sum_{B=0}^\infty e^{(\varphi^{(0)}-\varphi) B} = \frac{1}{1-e^{\varphi^{(0)}-\varphi}} \; , \quad \varphi > \varphi^{(0)}(m)\; ,
$$ (lattice_upsilon_2)

non, {eq}`lattice_moldatu` ekuazioari so eginez, $\varphi^{(0)}(m) = \ln(1+e^m)$ den. Berridazketa hori baliagarria izango zaigu, esaterako, $\overline{N}(\varphi, m)$ batez bestekoa kalkulatzean.


##### Ariketa
$(a)$ Kalkulatu $\overline{B}(\varphi, m)$. Hori egiteaz bat, moldatu $\Upsilon$ partizio-funtzioa, $\overline{B}$ aldagaiaren menpe ager dadin. Horrez gain, berridatzi $\overline{B}$ adierazpena $\varphi - \varphi^{(0)} \ll 1$ limitean.


```{dropdown} __Erantzuna__

$$
\overline{B}(\varphi, m) = -k_{\mathrm{B}}T\left(\frac{\partial \ln \Upsilon}{\partial p}\right)_{\mu} \equiv -\left(\frac{\partial \ln \Upsilon}{\partial \varphi}\right)_{m} = \frac{e^{\varphi^{(0)}-\varphi}}{1-e^{\varphi^{(0)}-\varphi}}
$$ (lattice_bbar_nc)

Beraz, $\Upsilon = \overline{B} + 1$. Bestetik, {eq}`lattice_bbar_nc` ekuazioak dioskunez, enuntziatuan aipatutako limiteak bermatuko du $\overline{B}$ magnitudea aski handia izatea. Bada, hori aintzakotzat hartuz,

$$
\overline{B} \approx \frac{1}{\varphi - \varphi^{(0)}}
$$ (lattice_bbar_approx)

erabiliko dugu aurrerantzean.

```

$(b)$ Eraiki orain $\overline{N} (\varphi, m)$ magnitudea, eta, aurretik lorturiko emaitzen bidez, berridatzi adierazpena, soilik $\overline{B}$ren eta $\varphi^{(0)}$ren menpe ager dadin.


```{dropdown} __Erantzuna__

$$
\overline{N}(\varphi, m) = k_{\mathrm{B}}T\left(\frac{\partial \ln \Upsilon}{\partial \mu}\right)_{p} \equiv \left(\frac{\partial \ln \Upsilon}{\partial m}\right)_{\varphi} = \left(\frac{\partial \ln \Upsilon}{\partial \varphi^{(0)}}\right)_{\varphi} \frac{\mathrm{d}\varphi^{(0)}}{\mathrm{d}m} = \overline{B}\frac{e^m}{1+e^m} = \overline{B}\left(1-e^{-\varphi^{(0)}}\right)
$$ (lattice_nbar_nc)

```

**----------------------------------------------------**

Azpimarratu beharrekoa da $\overline{N}/\overline{B}$ erlazioa bere horretan mantentzen dela limite makroskopikoan ere. Azken ideia horrek inplizituki iradokitzen du ezen azterketan erabiltzen dugun multzo estatistikoa zeinahi ere den, limite termodinamikoan emaitza berbera berreskuratuko dugula.

`````{admonition} Iradokizuna
:class: tip
Azken esaldian esandakoa egiaztatzeko, frogatu multzo isobaroko $N/\overline{B}$, multzo makrokanonikoko $\overline{N}/B$ eta multzo nanokanonikoko $\overline{N}/\overline{B}$ adierazpen hau betetzen dutela limite termodinamikoan:

$$
\frac{N}{\overline{B}} = \frac{\overline{N}}{B} =\frac{\overline{N}}{\overline{B}} = \frac{e^{\mu/k_{\mathrm{B}}T}}{1+e^{\mu/k_{\mathrm{B}}T}}
$$

Horretarako, erabili honako ekuazio hauek: {eq}`lattice_mu_iso` eta {eq}`lattice_eq_state` ; {eq}`lattice_nbar` ;  {eq}`lattice_nbar_nc` .
`````


Lehengo bi azpiataleatan egindakoari jarraikiz, probabilitate-banaketa

$$
P(B,N) = \frac{e^{-pB/k_{\mathrm{B}}T}e^{\mu N/k_{\mathrm{B}}T}}{\Upsilon}
$$ (lattice_p_nc)

dugu. Entropiak, beraz, adierazpen hau beteko du:

$$
S\left(\frac{p}{T},\frac{\mu}{T}\right) = -k_{\mathrm{B}}\sum_{B,\;N} P(B,N) \; \ln P(B,N) = \frac{p\overline{B}}{T} - \frac{\mu\overline{N}}{T} - \frac{\mathscr{E}}{T} \; ,
$$ (lattice_s_nc)

non, bide batez, banatze-potentziala

$$
\mathscr{E} = -k_{\mathrm{B}}T\ln \Upsilon = -k_{\mathrm{B}}T\ln(\overline{B} + 1)
$$ (lattice_epsilon_nc_def)

den. Gauzak horrela,

$$
\boxed{\frac{S\left(\frac{p}{T},\frac{\mu}{T}\right) }{k_\mathrm{B}} =  (\overline{B}+1)\ln (\overline{B}+1) - \overline{N}\ln\overline{N} -(\overline{B}-\overline{N})\ln (\overline{B}-\overline{N})} \; .
$$ (lattice_s_gc)

Entropiak berriro gora egin du. Kontuak kontu, abian dugun azterketari buru emate aldera, argigarria da oraindainoko emaitza guztiak taula batean biltzea.

```{list-table} Banatze potentzialaren bilakaera eta horren ondoriozko entropiaren igoera, multzoz multzo.
:header-rows: 1
:name: taula_s_lattice

* - Aldagaiak
  - Banatze-potentziala
  - Entropia
* - $\left(B,N\right)$
  - $\frac{\mathscr{E}}{k_{\mathrm{B}}T} \approx \frac{1}{2} + \frac{1}{2}\ln\left[2\pi\frac{(B-N)N}{B}\right] > 0$
  - $\frac{S}{k_\mathrm{B}} \approx B\ln B-N\ln N-(B-N)\ln(B-N)-\frac{1}{2}\ln\left[2\pi\frac{(B-N)N}{B}\right]$
* - $\left(B,\frac{\mu}{T}\right)$
  - $\mathscr{E} = 0$
  - $\frac{S}{k_{\mathrm{B}}} =  B\ln B -\overline{N}\ln\overline{N} -(B-\overline{N})\ln (B-\overline{N})$
* - $\left(\frac{p}{T},N\right)$
  - $\frac{\mathscr{E}}{k_{\mathrm{B}}T} = \ln\left(1-e^{-p/k_{\mathrm{B}}T}\right) < 0$
  - $\frac{S}{k_{\mathrm{B}}} =  (\overline{B}+1)\ln (\overline{B}+1) -(N+1)\ln (N+1)-(\overline{B}-N)\ln(\overline{B}-N)$
* - $\left(\frac{p}{T},\frac{\mu}{T}\right)$
  - $\frac{\mathscr{E}}{k_{\mathrm{B}}T} = - \ln(\overline{B} + 1) < 0$
  - $\frac{S}{k_{\mathrm{B}}} = (\overline{B}+1)\ln (\overline{B}+1) -\overline{N}\ln\overline{N} -(\overline{B}-\overline{N})\ln (\overline{B}-\overline{N})$

```

Errepara diezaiegun {numref}`{number} taulako <taula_s_lattice>` adierazpenei, banan-banan. Multzo mikrokanonikoan (guztiz itxia), Stirlingen serieko gaiak gehitu ahala, tamaina finituko efektuek banatze-potentziala indartu, eta, horrekin batera, entropiari ekarpen negatiboak erantsi dizkiote, hura txikiagotuz. Horren aldean, multzo makrokanonikoan (erdiirekia) ez dugu jada Stirlingen hurbilketara jo behar izan. Azken horrek, alde batetik, ekarpen negatiboak desagerrarazi ditu, eta, bestetik, entropiaren adierazpen erabat zehatza itzuli digu, zeina, limite makroskopikorantz jo ahala, bere horretan mantenduko den. Multzo isobarora (erdiirekia) jauzi egitean, banatze-potentziala negatibo bihurtu da, eta, horren eraginez, entropia zertxobait handitu da, zuzenketak $\mathcal{O}(1)$ ordenakoak dira eta. Azkenik, itxaro izan bezala, multzo nanokanonikoan (guztiz irekia) lortu dugu entropia maximizatzea. Oraingoan ere, aurreko adierazpenekiko zuzenketa berriak $\mathcal{O}(1)$ ordenakoak dira.

Esanak esan, entropiaren bilakaera {numref}`{number} grafikoan <lattice_s_graph>` irudikatuko dugu.

```{figure} lattice_s_comp.png
---
height: 350px
name: lattice_s_graph
---
Kurbak eraikitzean, gelaxka-kopurua konstante mantendu da, hain zuzen, $B = 40$ balioan. Hala, sistemaren tamaina partikula osatzaileen kopurua $N= 1$-etik $N = B$ goi-limitera igoz aldatu dugu. Grafikoak erakusten duena bateragarria da aurreko paragrafoan emandako azalpenekin.

```


Azpimarragarria da ezen banatze potentzialaren bilakaeraren araberako entropiaren areagotzeari dagokionez, adibide honetan lortutako emaitzak bat datozela {numref}`{number} atalean <mupt_gi>` gas idealaren kasuan erdietsitako ondorioekin.


Amaitzeko, analisia borobiltzeko, $\overline{B}$ eta $\overline{N}$ magnitudeen inguruko fluktuazioak aztertuko ditugu, multzo nanokanonikoan.

##### Ariketa

Multzo nanokanonikoan $X$ aldagaiaren batez bestekoak definizio honi jarraitzen diola aintzat hartuz,

$$
\overline{X} = \frac{\sum_{B, N}\; X \; \Omega(B,N)\;e^{-\varphi B}e^{mN}}{\sum_{B, N}\; \Omega(B,N)\;e^{-\varphi B}e^{mN}} \; ,
$$ (bar_x)

egiaztatu honako berdintza hauek betetzen direla:

$$
\overline{B^2} - \overline{B}^2 = -\left(\frac{\partial \overline{B}}{\partial \varphi}\right)_m  \; ,
$$ (lattice_b_fluc)

$$
\overline{N^2} - \overline{N}^2 = \left(\frac{\partial \overline{N}}{\partial m}\right)_{\varphi} \; .
$$ (lattice_n_fluc)

Erabili {eq}`lattice_bbar_nc` eta {eq}`lattice_nbar_nc` ekuazioak.

**----------------------------------------------------**

Bada, {eq}`lattice_b_fluc` ekuazioari segituz,

$$
\overline{B^2} - \overline{B}^2 = \frac{e^{\varphi^{(0)}-\varphi}(1-e^{\varphi^{(0)}-\varphi}) + e^{2(\varphi^{(0)}-\varphi)}}{(1-e^{\varphi^{(0)}-\varphi})^2} \underset{(\varphi-\varphi^{(0)}\ll 1)}{\approx} \frac{1}{\left(\varphi-\varphi^{(0)}\right)^2} + \frac{1}{\varphi-\varphi^{(0)}} \; ,
$$ (lattice_b_fluc_1)

eta,

$$
\overline{N^2} - \overline{N}^2 \underset{(\varphi-\varphi^{(0)}\ll 1)}{\approx}\frac{e^{\varphi^{(0)}}-1}{e^{\varphi^{(0)}}}\left[\frac{1}{\left(\varphi-\varphi^{(0)}\right)^2} +\frac{e^{\varphi^{(0)}}}{\varphi-\varphi^{(0)}}\right] \; .
$$ (lattice_n_fluc_1)


Ikusten denez, bi magnitudeek fluktuazio esanguratsuak dituzte; izan ere, lehen hurbilketan behintzat, beroriek $\overline{B}^2 + \overline{B}$ ordenakoak dira.
