## **_Esker onak_**

Lehenik eta behin, Josu Igartuari, lauhilekoan zehar arras lanpeturik egon izanagatik lan honi jarraipen erregularra eta etenezina egin diolako, astez aste; bai lanegunetan, bai jaiegunetan. Gainera, azken hilabeteotan hainbat egitasmoren abiarazlea izan da. Beroriek, esku artean izan dudan proiektua aberasteaz gain, lanaren beraren gaineko ikuspegia nabarmen zabaldu didate; era berean, motibazio-iturri handiak izan dira. Maiatzean, esate baterako, 3. mailako ikasleei nanotermodinamikaren nondik norakoak azaltzeko abagunea izan nuen. Hitz-jarioa luzea izan zen arren, zenbaitek jakin mina erakutsi zuen. Horren
harira, Termodinamika eta Fisika Estatistikoa irakasgaira bideratutako materiala sorrarazteko asmotan azaldu da Josu, datozen ikasturteei begira. Halaber, Ekaia aldizkarian artikulu bat argitaratzeko proposamena luzatu dit.

Horiek horrela, eskertzekoak dira Josuren ekarpen emankor eta suspertzaileak.

Bigarrenik, _Small Systems Thermodynamics_ proiektuko kide diren Jean-Marc Simon eta Signe Kjelstrup ikerlariei {cite}`noruegos`, posta elektronikoz helarazitako galderei ihardetsi dietelako (ikus atxikitako dokumentua). Euren hitzetan, duela urte gutxi, dentsitate-fluktuazioak ikertzen zihardutela, teoria klasikoak azaltzen ez dituen desbideraketak behatu zituzten emaitzetan. Bada, 1960. hamarkadan lanean aritu ziren lankide batzuek Hill-en lana gogora ekarri, eta, bere ideiei jarraikiz, arrakasta handiz burutu zuten datu-analisia! Hori, jakina, abiapuntua besterik ez zen izan. Simonek dioenez, molekulei buruzko hainbat efektu ulertze aldera lagungarria gertatu zaie. Hori dela eta, 2022. urte amaieran, teoria eta aplikazioak uztartzen dituen liburua argitaratzekoak dira, Hill-en teoria ezagutzera emate aldera.




Terrell Hill 2014an zendu zen, 96 urte zuela. Antza, bere heriotza ez zen Ludwig Boltzmannena bezain zorigaiztokoa izan. Nolanahi dela ere, ez du begiesterik izan urte luzez baztertuta egon den bere lanaren sustapenik. Ziurrenik, pozgarri eta atsegingarri gertatuko
zitzaiokeen ikustea ikerlari-talde umil batek buru-belarri, su eta gar diharduela ekinean;
Sistema Txikien Termodinamika eman eta zabaltzeko _saiatze horretan... ezin gelditu..._

```{epigraph}
.

-- Leioa, 2022ko ekainaren 15a
```
