(entropy)=
## **_B_** _Entropiaren esangura_

Eranskin honen helburua entropiaren izaera gainerako aldagai estentsiboena ez bezalakoa dela ikusaraztea da
{cite}`hill, entropy`. Horretarako, sarreran aurkeztutako Boltzmann-en adierazpenetik abiatuko gara: $S = k_{\mathrm{B}}\ln\Omega$. Bada, demagun $\mathcal{N}$ sistemaz osaturiko multzoa dugula. Beroriek $n$ egoera kuantikotan banatuko ditugu. Horietako bakoitzean $\mathcal{N} _ {i}$ sistema egongo da, eta $\sum_{i=1}^{n} \mathcal{N}_ {i} = \mathcal{N}$. Era berean, $p_{i} = \mathcal{N}_{i}/\mathcal{N}$ definituko dugu, hots, partikula bat $i$ egoeran egoteko probabilitatea. Aldaki guztiak baliokideak, askeak eta bereizgarriak direnez,

$$
\Omega = \frac{\mathcal{N} !}{\mathcal{N} _ {1}!\cdot ... \cdot \mathcal{N}_{n}!}
$$
idaztea zilegi da. Aldaki-kopuruak $\mathcal{N}\rightarrow\infty$ betetzen duela onartuz, Stirling-en hurbilketa erabiltzea daukagu: $\ln \mathcal{N}! \approx \mathcal{N}\ln\mathcal{N} - \mathcal{N}$. Beraz,

$$
\ln\Omega \approx \mathcal{N}\ln\mathcal{N} - \sum_{i=1}^{n}\mathcal{N} _ {i}\ln\mathcal{N}_{i} \; .
$$

Eragiketak eginez gero, guztizko entropia era honetan berridatziko dugu:

$$
 S_{t} = -\mathcal{N}k_{\mathrm{B}}\sum_{i=1}^{n}\frac{\mathcal{N}_ {i}}{\mathcal{N}}\ln \left(\frac{\mathcal{N}_ {i}}{\mathcal{N}}\right) = \mathcal{N}\left(-k_{\mathrm{B}}\sum_{i=1}^{n}p_{i}\ln p_{i}\right) = \mathcal{N}S \; .
 $$

 Lortu berri dugun ekuaziotik bi ondorio nagusi atera daiteke: aldakien $S$ magnitudea _batukorra_ da (estentsiboa), ez haatik propietate mekaniko baten batez bestekoa. Hain zuzen, egoera kuantiko bakarrari ezin dakioke entropia jakina egokitu, berori sistema txiki guztietan zeharreko probabilitate-banaketaren baitan dago eta.

 Ekuazioak berak aditzera ematen duenez, makroegoerarekin bateragarriak diren mikroegoeren kopurua altua balitz, probabilitate-banaketa nahikoa uniformea litzateke, hots, mikroegoera jakin baten (edo batzuen) eskuragarritasuna ez litzateke gainontzekoenekiko gailenduko. Hala, $p_{i}$ guztiak arras txikiak lirateke eta, hortaz, berorien logaritmoak moduluz izugarriak, baina zero azpitik, entropiaren igoera indartuz. Aitzitik, bakarrik egoera gutxi batzuk baldin baleude baimenduta, $S_{t}$ guztizko entropiak behera legike $(p_{i}\rightarrow 1)$, sistemaren ordena estatistikoa eta, funtsean, aurresangarritasuna, areagotuz.

 Esandakoa aintzat hartuz, azpisistema bakoitzak batez besteko $\bar{S}$ balio baten inguruko entropia jakin bat duela iradokitzea ez dator bat magnitude honen izaerarekin. 
