## **_Esker onak_**

Lehenik eta behin, Josu Igartuari, 2021-2022 ikasturteko bigarren lauhilekoan zehar lantzen jardun nuen Fisikako Gradu Amaierako lanari (liburu honen jatorria, hain zuzen) jarraipen erregularra eta etengabea egin ziolako, astez aste; bai lanegunetan, bai jaiegunetan. Gainera, ikasturteko azken hilabeteetan hainbat egitasmoren abiarazlea izan zen. Beroriek, esku artean izan nuen proiektua aberasteaz gain, lanaren beraren inguruko ikuspegia nabarmen zabaldu zidaten; era berean, motibazio-iturri handiak izan ziren. Esate baterako, 2022ko maiatzean, 3. mailako ikasleei Nanotermodinamikaren nondik norakoak azaltzeko abagunea izan nuen. Hitz-jarioa luzea izan zen arren, zenbaitek jakin mina erakutsi zuen. Horren harira, Termodinamika eta Fisika Estatistikoa irakasgaira bideratutako materiala sorrarazteko asmotan azaldu zen Josu, datozen ikasturteei begira. Halaber, Ekaia aldizkarian artikulu bat argitaratzeko proposamena luzatu zidan.

Horiek horrela, eskertzekoak dira Josuren ekarpen emankor eta suspertzaileak.


Halaber, Small Systems Thermodynamics proiektuko kide diren Jean-Marc Simon (Borgoinako Unibertsitatea, Frantzia) eta Signe Kjelstrup (NTNU Unibertsitatea, Norvegia) ikerlariei, posta elektronikoz helarazi nien galdera-sortari ihardetsi ziotelako. Simonek dioenez, duela urte gutxi, dentsitate-fluktuazioak ikertzen zihardutela, teoria klasikoak azaltzen ez dituen desbideraketak behatu zituzten emaitzetan. Bada, 1960. hamarkadan lanean aritu ziren lankide batzuek Hill-en lana gogora ekarri, eta, bere ideiei jarraikiz, arrakasta handiz burutu zuten datu-analisia! 

Ildo berean, NTNU unibertsitateko Pore Lab ikerketa-gunean emaitza eta ondorio sendoak eskuratu dituzte Hill-en formalismoaren bitartez. Adsortzioaren kasuan, esate baterako, adsorbatzaile esferiko txikian gainazal-tentsioak tamainarekin duen aldakuntza simulatzeko gai izan ziren [7]. Horretarako, jakina, magnitude horrek oro har izaera ez-intentsiboa duela onartu behar izan zuten baitezpada, eta tamainaren arabera azaltzen duen bilakaera Nanotermodinamikaren berariazko tresna den banatze-potentzialaren agindupean dagoela. Termodinamika makroskopikoak ez ditu inolaz ere fenomeno horiek begiesten. 
Beste simulazio molekular batean, arrailduriko poro batean konfinatutako fluidoa deskribatzeari ekin zioten [8]. Kasu horretan gainazalarekiko menpekoa den presioaren portaera behatu ahal izan zuten. Horren harira, bertako Signe Kjelstrup ikerlariaren hitzetan, ezinbestekoa da, ingurune porotsuak zuzen aztertze aldera, Termodinamika Klasikoaren teoria osatzea eta orokortzea; preseski, sistemaren tamaina eta forma ere aintzat hartuz.
Aipagarria da ezen, 2023ko abuztuan, teoria eta aplikazioak uztartzen dituen liburua argitaratu zutela, Hill-en teoria ezagutzera emate aldera.


Aurrekoak ia hirurogei urtez baztertuta egon den Nanotermodinamikaren susperraldiaren ebidentzia irmoak dira. Joel Keizer biologoak honako hau aurresan zuen 1987an: “Hillen lan gehientsuak bezalaxe, ideia eta kontzeptu oso aurreratuak ziren horiek bere garaian, eta baliteke etorkizunean onura handia erdiestea”. 

$$
\\
$$


Terrell Hill 2014an zendu zen, 96 urte zuela. Antza, bere heriotza ez zen Ludwig Boltzmannena bezain zorigaiztokoa izan. Nolanahi dela ere, ez du begiesterik izan urte luzez baztertuta egon den bere lanaren sustapenik. Ziurrenik, pozgarria eta atsegingarria gertatuko
zitzaiokeen ikustea ikerlari-talde batek egun buru-belarri, su eta gar diharduela ekinean;
Sistema Txikien Termodinamika eman eta zabaltzeko _saiatze horretan... ezin gelditu..._


